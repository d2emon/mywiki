!! Редкие виды

!!! Раритетная фауна

!!!! EDGE-види

Найважливішу частину раритетного переліку складають види, що внесені до Червоних переліків вищого рангу (ЧКУ, МСОП) і поширені в Україні виключно на території Луганщини або переважно на території області і обмежено в суміжних областях України.

Термін "EDGE-species" можна перекласти як "наріжні види" (якщо розглядати акронім як слово) або як "еволюційно окремішні і глобально загрожені" (якщо перекладати зміст акроніму). Ключовий сайт - edgeofexistence.org

!!!!! Вершина переліку

* Тетрамеза пунктирована  — Tetramesa punctata Zerova, 1965 (ряд Перетинчастокрилі): 2 знахідки на Луганщині (поза - немає)
* Підуст волзький  — Chondrostoma variabile Jakovlev, 1870 (ряд Коропоподібні): 3 знахідки на Луганщині (поза - 2 на Харківщині)
* Щипавка сибірська — Cobitis melanoleuca Nichols, 1925 (ряд Коропоподібні): 3 знахідки на Луганщині (поза - 3 на Харківщині)
* Полоз візерунковий — Elaphe dione (Pallas, 1773) (ряд Полозоподібні): 20 знахідок на Луганщині (поза - 11 на Донеччині)
* Яструб коротконогий — Accipiter brevipes (Severtzov, 1850) (ряд Соколоподібні): 5 знахідок на Луганщині (поза - немає)
* Пугач звичайний — Bubo bubo (Linnaeus, 1758) (ряд Совоподібні): суцільна заливка карти на Луганщині (поза - 12 окремих знахідок в інших 8 областях)
* Мишівка донська — Sicista strandi Formosov, 1931 (ряд Мишоподібні): 5 знахідок на Луганщині (поза - 2 знахідки на Харківщині)
* Мишівка темна — Sicista severtzovi Ognev, 1935 (ряд Мишоподібні): 4 знахідки на Луганщині (поза - 2 знахідки на Харківщині)
* Лис корсак — Vulpes corsaс Linnaeus, 1758 (ряд Песоподібні): 14 знахідок на Луганщині (поза - тільки давні 3 знахідки, 1 на Полтавщині і 2 на Запоріжжі).

!!!!! Види, близькі до цього статусу

* Пергач донецький (Eptesicus lobatus) — відомий тільки зі сходу України, описаний з окол. Луганська лише 2009 року;
* Бабак степовий (Marmota bobak) — поширений в Україні тільки на північному сході (поза регіоном є тільки штучно створені популяції); не включений до ЧКУ через мисливський статус.

!!!! Регіональний червоний список (РЧС)

Променепері — Actinopterygii — 11 видів
Земноводні — Amphibia — 5 видів
Плазуни — Reptilia — 3 види
Птахи — Aves — 39 видів
Ссавці — Mammalia — 8 видів.

!!! Станично-Луганский заповедник

!!!! Флора

Оскільки відділення розташоване в заплаві і на піщаній терасі Сіверського Дінця, рослинність тут має інтразональний характер і представлена степовим, лісовим, лучним, болотним, водним типами.

У Станично-Луганському відділенні переважає лісовий тип рослинності — заплавні широколистяні ліси. Це середньо- і короткозаплавні ліси з регулярним режимом затоплення. За місцем росту рослинності лісовий фонд поділяють на: заплавнодібровний — 58,8 %, боровий — 32,9 %, судіброви — 8,9 % і субори — 1,4 %; за зволоженням ґрунту — на свіжі (43,8 %), вологі (27,2 %), сухі (24 %), сирі (3,5 %) і мокрі (1,5 %). На берегових піщаних косах ростуть тополі і верби; на підвищених місцях переважає осокір; на підвищених ділянках, складених легкими суглинками, — свіжа бересто-пакленова діброва; низини центральної частини заплави, складені суглинистими алювіальними відкладами, зайняті вологою бересто-пакленовою дібровою, яка в притерасних пониженнях змінюється сирим чорновільховим лісом.

Флора Станично-Луганського відділення включає 745 видів судинних рослин, 131 вид зелених водоростей. Тут відмічено також зростання 266 видів грибів. У цьому відділенні охороняються 10 видів рослин, занесених до Червоної книги України (рябчик малий і руський, волошка первиногерберова, косарики безкрилі, рястка Буше, сальвінія плаваюча, тюльпан дібровний, ковила дніпровська і Лесінга, рядовка опеньковидна), 7 видів, занесених до Європейського червоного списку (глід український, жовтозілля дніпровське, зірочки борові, козельці донські тощо), 12 реліктових, 65 ендемічних видів рослин (роговик неспражньоболгарський, фіалка Лавренка, молочай тонкостеблий, льонок солодкий, шавлія сухостепова, полин Черняєва, волошка волосистоголова, юринея донська тощо), більш як 25 регіонально рідкісних видів. На цій території зареєстровано 3 водних рослинних угруповання, що занесені до Зеленої книги України: формації сальвінії плаваючої, рдесника червонуватого, куширу підводного.

!!!! Фауна

Тваринний світ представлений 49 видами ссавців, 169 — птахів, 6 видами плазунів, 5 — земноводних, 29 видами риб, 1 — круглоротих. Із безхребетних відомо існування 136 видів павукоподібних і 1050 видів комах. Із них до Червоної книги України занесені 52 види (вусач мускусний, джміль глинистий, ведмедиця гера, каптурниця блискуча, жук-олень, мінога українська, ялець Данилевського, вирезуб, мідянка, поручайник, лежень, скопа, нічниця Наттетера, норка європейська і ін.), до Європейського червоного списку 19 видів (вухань бурий, вовк, деркач, слимак виноградний, павиноочка грушева, синявець аргірогномон тощо), до Додатку 2 Бернської конвенції 152 види.

У лісі зимують чижі, омелюхи, снігурі, королики, які з початком весни відлітають на північ. Із осілих хижих птахів біля лісових озер-стариць зустрічається орлан-білохвіст, що живиться рибою, водоплавними птахами, такими ссавцями, як зайці, білки, великі мишоподібні. З інших хижаків у заповіднику трапляються балабан, канюк, змієїд, могильник, орел-карлик, скопа, пугач та ін. Найчисленніші фонові види — горобці, дятли, горлиці, горихвістки, зеленяки, зяблики, вівсянки, славки, шпаки, синиці, сойки. По берегах річки та озер постійно живуть представники качиних, що відлітають тільки при замерзанні водойм. Під час перельотів зупиняються на відпочинок лежень, дрофа, журавлі сірий і степовий, лебеді, поручайник, хохітва, ходуличник.

Із ссавців в лісі можна зустріти лося, козулю, дикого кабана, лисицю, єнотоподібного собаку, горностая, білку, борсука, зайця.

Раніше в озерах мешкала хохуля звичайна — реліктовий звірок, який зник внаслідок пересихання озер. Нині спостерігається підняття ґрунтових вод, деякі озера (Став, Красненьке) постійно заповнені водою, тому з'являється можливість провести реакліматизацію хохулі.

!!! Фауна придонцовья

Фауна Придінців'я - унікальний фауністичний комплекс, поширений в басейні ріки Сіверський Донець на всьому її проміжку від Білгородщини через Харківщину, Донеччину і Луганщину до Ростовщини, з півдня фауністичний комплекс Придінців'я межує з фауною Донецького кряжу.

!!!! Складові фауністичного комплексу

Особливістю цього комплексу є наявність кількох унікальних варіантів фауністичних угруповань:

* фауна великої серії заплавних озер стариць (насамперед озерна група "Мертвий Донець"), де зустрічається повний набір біляводних тварин краю, у т.ч. видра річкова, бобер європейський і хохуля руська (останні бл. 20 років немає однозначних знахідок), значна кількість птахів водно-болотного комплексу.
* фауна заплавних лісів і заплавних лук, яка представляє собою унікальний для регіону комплекс видів, що характерні для більш північних країв, проте проникають далеко вглиб степової зони саме завдяки долині Дінця, у т.ч. кріт європейський, куна лісова, вивірка звичайна (форма "телеутка"), миша пасиста, гадюка лісова (меланістична форма), райка "звичайна" та ін.
* фауна піщаних арен, поширених уздовж лівого берега Дінця, від Ізюмської Луки до нижньої його течії в межах Ростовщини; фауна значно постраждала через потужні програми заліснення пісків, через які знищено більшу частину псамофітних степів; типовими представниками є сліпушок степовий, ящірка піщана, гадюка степова тощо;
* фауна байраків, вкл. байрачні ліси і лучні ділянки в розлогих вершинах байраків, характеризується наявністю низки не характерних для степу видів та видів, які використовують байраки як місця тимчасового перебування, зимівлі, гніздування того; серед видів тварин цього комплексу - соня лісова, полівка підземна, мишак жовтогрудий, мідянка та ін.

!!!! Адвентивна фауна на Дінці

Цей фауністичний комплекс рясно домішаний низкою адвентивних видів, що з'явилися тут виключно завдяки людині (міста, лани, штучні соснові ліси і лісосмуги), як внаслідок розселення самостійного розселення уздовж створених людиною штучних коридорів і осередків (дороги, лісосмуги, населені пункти), так і внаслідок штучного розселення самою людиною. Важливим компонентом є також свійські і здичавілі колишні свійські тварини, частка участь яких у природних комплексах нерідко перевищує частку і роль колись типових аборигенних видів. Зокрема, цю групу адвентивних видів з числа тих, що беруть активну участь у функціонуванні природних і напівприродних комплексів, складають (тільки приклади):

* плазуни: вуж водяний, червоновуха черепаха;
* птахи — лелека білий, ластівка сільська тощо;
* ссавці: ондатра, вивірка-телеутка, пацюк сірий, візон річковий (тхір американський), олень плямистий, нетопир білосмугий та ін.;
* членистоногі: скутигера звичайна, камерарія, колорадський жук та ін.

Величезну роль в угрупованнях заплавного комплексу відіграють бродячі (здичавілі) і свійські ссавці, а часом і птахи. Зокрема, коти і пси в теплий сезон року зустрічаються по всій заплаві, часто далеко від людей, і їхня участь як хижаків, як консументів, часто виявляється на порядок більш значущою за роль диких хижаків. те саме тепер можна говорити про значну кількість адвентивних видів птахів (зокрема, про тих, що проникли в регіон по неприродних екокоридорах), а також про свійських тварин: корів, овець, кіз, гусей тощо.

!!!! Ендеміки та види з обмеженим поширенням

Для басейну Дінця встановлена наявність низки унікальних видів тварин. Тут до останнього часу мешкала (імовірно остаточно винищена людиною) популяція хохулі. В Дінці виявлено низку унікальних для фауни України видів рибоподібних, у т.ч. щипавку сибірську, шемаю азовську та ін. З басейну Дінця нещодавно описано новий вид кажана — пергач донецький.

!!!! Дослідники фауни Придінців'я

Фауну Придінців'я досліджували з давніх часів, у тому числі такі відомі науковці, як Олександр Чернай, Олексій Мигулін та ін. відомі зоологи.

Активні дослідження фауни Придінців'я проводяться на територіях, що мають статус заповідних об'єктів вищої категорії: НПП Гомольшанські ліси, НПП Святі Гори, ПЗ Крейдяна Флора, заповідні відділення Луганського природного заповідника "Трьохізбенський степ" та "Придінцівська заплава" (=Станичанське відділення), заказник "Деркульський".

Важливою складовою досліджень фауни Дінця є регулярні обліки фауни під час проведення навчальних практик зоологами Харківського національного університету (біостанція "Гайдари" біля НПП Гомільшанські Ліси), Донецького національного університету (біостанція "Дронівка" біля НПП "Святі Гори), Луганського національного університету (біостанція "Ільєнко" біля заказників "Деркульський" і "Шарів Кут" поблизу Дінця).

Дослідженнями птахів басейну Сіверського Дінця займається низка відомих орнітологів, які проводять щороку регіональну науково-практичну конференцію "Птахи Басейну Сіверського Дінця та їх охорона". 2010 року відбулася вже 14 така конференція. Наразі видано 11 випусків матеріалів цієї конференції.

Дослідження рибоподібних Дінця багато років проводив Валерій Денщик, який присвятив цій темі свою дисертацію "Фауна риб басейну середньої течії Сіверського Дінця" (1994). Останніми роками іхтіофауну Дінця активно досліджують зоологи Харківського національного університету, зокрема Г. Шандіков.

Протягом 2000-2002 років на Дінці працювала експедиція фахівців з Інституту зоології НАНУ та Луганського ПЗ (під керівництвом І. Загороднюка та на участі О. Кондратенка), метою якої був пошук можливих місць існування хохулі і дослідження фауни кажанів заплави Дінця. За цими результатами випущено книжку-реквієм "Хохуля в басейні Сіверського Дінця" та кілька статей про населення кажанів Дінця (див. Джерела).

Активні дослідження теріофауни і герпетофауни басейну Сіверського Дінця проводить Лабораторія екології тварин та біогеографії (Лабораторія "Корсак") при Луганському національному університеті. Протягом 2007-2010 років Лабораторія виконувала науково-дослідний проект "Раритетна фауна сходу України", в якому центральне місце посідали рідкісні види ссавців басейну Дінця та окремі групи птахів і комах. За матеріалами цього та інших проектів видано низку спеціальних публікацій, у тому числі стосовно раритетної теріофауни краю, стосовно поширення сліпушка степового, про видовий склад та історичні зміни ареалів нориць, про розширення ареалу крота та суміжних видів заплавного комплексу тощо (дослідження І. Загороднюка, М. Коробченко, М. Колеснікова, С. Литвиненка, П. Форощука та ін.).